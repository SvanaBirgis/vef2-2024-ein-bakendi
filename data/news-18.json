{
    "league": "Grill-66 deild karla",
    "title": "Grill 66karla: Aðeins eins stigs munur á ÍR og Fjölni fyrir síðustu leikina",
    "content": "Áfram er aðeins eins stigs munur á ÍR og Fjölni í kapphlaupi liðanna um sæti í Olísdeildinni í handknattleik karla eftir leiki dagsins í Grill 66-deild karla. ÍR er einu stigi ofar fyrir lokaumferðina sem fram fer á fimmtudaginn. Hörður kemur í humátt á eftir en á ekki leik fyrr en á morgun\nÍR vann stórsigur á ungmennaliði KA í KA-heimilinu í miklum markaleik, 48:27. Ljóst var frá byrjun að leikmenn ÍR ætluðu ekki að misstíga sig í leiknum. Þeir réðu lögum og lofum frá upphafi til enda gegn KA-piltum á öllum aldri.\nFjölnir hafði einnig tögl og hagldir frá byrjun í heimsókn í N1-höll Valsara. Að loknum fyrri hálfleik hafði Fjölnir átta marka forskot, 17:9. Valsara sóttu í sig veðrið í síðari hálfleik en sá byr nægði ekki til þess að setja strik í reikning Fjölnismanna.\nUngmennalið Fram, sem er deildarmeistari í Grill 66-deildinni, vann Þórsara í Höllinni á Akureyri, 32:30, í leik sem hófst aðeins síðar en hinir þrír vegna tafa á ferð Fram-liðsins norður.\nFram var fjórum mörkum yfir að loknum fyrri hálfleik, 18:14. Þórsarar höfðu fyrir leikinn misst af lestinni í kapphlaupinu um að komast beint upp í Olísdeildina.\nUngmennalið HK vann ungmennalið Víkings, 37:30, í uppgjöri tveggja neðstu liða Grill 66-deildarinnar í Kórnum.\nUngmennalið Hauka og Hörður frá Ísafirði mætast á Ásvöllum á morgun og ljúka þar með 17. og næst síðustu umferð deildarinnar á þessari leiktíð.\nLeikir í síðustu umferðinni 28. mars:\nVíkingur U - Þór.\nFram U - Valur U.\nÍR - Haukar U.\nFjölnir KA U.\nHörður - HK U.\nAllir leikirnir hefjast klukkan 15."
}